三极彝训，其书曰“经”
“经”也者，恒久之至道，不刊之鸿教也
故象天地，效鬼神，参物序，制人纪，洞性灵之奥区，极文章之骨髓者也
皇世《三坟》，帝代《五典》，重以《八索》，申以《九丘》；岁历绵暧，条流纷糅，自夫子删述，而大宝启耀
于是《易》张《十翼》，《书》标“七观”，《诗》列“四始”，《礼》正“五经”，《春秋》“五例”，义既埏乎性情，辞亦匠于文理，故能开学养正，昭明有融
然而道心惟微，圣谟卓绝，墙宇重峻，吐纳自深，譬万钧之洪钟，无铮铮之细响矣
夫《易》惟谈天，入神致用
故《系》称旨远辞文，言中事隐
韦编三绝，固哲人之骊渊也
《书》实记言，而诂训茫昧，通乎《尔雅》，则文意晓然
故子夏叹《书》，“昭昭若日月之代明，离离如星辰之错行”，言照灼也
《诗》主言志，诂训同《书》，摛风裁兴，藻辞谲喻，温柔在诵，故最附深衷矣
《礼》以立体，据事制范，章条纤曲，执而后显，采掇片言，莫非宝也
《春秋》辨理，一字见义，“五石”、“六鹢”，以详略成文；“雉门”、“两观”，以先后显旨；其婉章志晦，谅以邃矣
《尚书》则览文如诡，而寻理即畅；《春秋》则观辞立晓，而访义方隐；此圣文之殊致，表里之异体者也
至根柢槃深，枝叶峻茂，辞约而旨丰，事近而喻远
是以往者虽旧，余味日新，后进追取而非晚，前修久用而未先，可谓太山遍雨、河润千里者也
故论、说、辞、序，则《易》统其首；诏、策、章、奏，则《书》发其源；赋、颂、歌、赞，则《诗》立其本；铭、诔、箴、祝，则《礼》总其端；纪、传、盟、檄，则《春秋》为根：并穷高以树表，极远以启疆；所以百家腾跃，终入环内者也
若禀经以制式，酌雅以富言
是即山而铸铜，煮海而为盐者也
故文能宗经，体有六义：一则情深而不诡，二则风清而不杂，三则事信而不诞，四则义贞而不回，五则体约而不芜，六则文丽而不淫
扬子比雕玉以作器，谓“五经”之含文也
夫文以行立，行以文传，“四教”所先，符采相济，迈德树声，莫不师圣，而建言修辞，鲜克宗经
是以楚艳汉侈，流弊不还，正末归本，不其懿欤
赞曰：三极彝道，训深稽古
致化惟一，分教斯五
性灵熔匠，文章奥府
渊哉铄乎
群言之祖
