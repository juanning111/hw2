昔帝轩刻舆几以弼违，大禹勒笋虡而招谏；成汤盘盂，著“日新”之规；武王户席，题必戒之训
周公慎言于金人；仲尼革容于欹器；列圣鉴戒，其来久矣
故铭者，名也
观器必名焉，正名审用，贵乎慎德
盖臧武仲之论铭也，曰：“天子令德，诸侯计功，大夫称伐
”夏铸九牧之金鼎，周勒肃慎之楛矢，令德之事也；吕望铭功于昆吾，仲山镂绩于庸器，计功之义也；魏颗纪勋于景钟，孔悝表勤于卫鼎，称伐之类也
若乃飞廉有石椁之锡，灵公有夺里之谥，铭发幽石，吁可怪矣
赵灵勒迹于番吾，秦昭刻博于华山，夸诞示后，吁可笑也
详观众例，铭义见矣
至于始皇勒岳，政暴而文泽，亦有疏通之美焉
若班固燕然之勒，张昶华阴之碣，序亦盛矣
蔡邕铭思，独冠古今；桥公之钺，吐纳典谟；朱穆之鼎，全成碑文，溺所长也
至如敬通杂器，准矱武铭，而事非其物，繁略违中
崔骃品物，赞多戒少；李尤积篇，义俭辞碎
蓍龟神物，而居博弈之下；衡斛嘉量，而在臼杵之末，曾名品之未暇，何事理之能闲哉
魏文九宝，器利辞钝
唯张载《剑阁》，其才清采，迅足骎骎，后发前至，勒铭岷汉，得其宜矣
箴者，针也
所以攻疾防患，喻针石也
斯文之兴，盛于三代
夏、商二箴，余句颇存
周之辛甲，百官箴阙，唯《虞箴》一篇，体义备焉
迄至春秋，微而未绝
故魏绛讽君于“后羿”，楚子训民于“在勤”
战代以来，弃德务功，铭辞代兴，箴文萎绝
至扬雄稽古，始范《虞箴》，作卿尹州牧二十五篇
及崔、胡补缀，总称《百官》，指事配位，鞶鉴有征，可谓追清风于前古，攀辛甲于后代者也
至于潘勖《符节》，要而失浅；温峤《侍臣》，博而患繁；王济《国子》，引多而事寡；潘尼《乘舆》，义正而体芜
凡斯继作，鲜有克衷
至于王朗《杂箴》，乃置巾履，得其戒慎，而失其所施
观其约文举要，宪章武铭，而水火井灶，繁辞不已，志有偏也
夫箴诵于官，铭题于器，名用虽异，而警戒实同
箴全御过，故文资确切；铭兼褒赞，故体贵弘润
其取事也必核以辨，其摛文也必简而深，此其大要也
然矢言之道盖阙，庸器之制久沦，所以箴铭寡用，罕施后代
惟秉文君子，宜酌其远大焉
赞曰：铭实器表，箴惟德轨
有佩于言，无鉴于水
秉兹贞厉，敬乎言履
义典则弘，文约为美
